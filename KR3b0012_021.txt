# -*- mode: mandoku-view; -*-
#+TITLE: 武經總要
#+DATE: 2015-08-24 23:02:39.160839
#+PROPERTY: ID KR3b0012
#+PROPERTY: BASEEDITION WYG    
#+PROPERTY: JUAN 後集原序
<pb:KR3b0012_WYG_021-1a>¶
武經總要後集原序¶
叙曰三代以来尚矣用兵之道以仁義為本以權謀為¶
用仁義者所以撫士民服豪傑權謀者所以濟機務成¶
功業也上自吕尚興周之畧下及戰國變詐之術觀其¶
乗機决筞因形立算微宻之際閴忽若神是豈不用謀¶
哉夫謀者不可以預傳亦難以言盡獨可見者驗之於¶
前古已然之事使人彰往察来據今鑒古雖云明睿自¶
天尙貴博識不惑以淮隂之戰功而本出書生以營平¶
<pb:KR3b0012_WYG_021-1b>¶
之老將而動引兵法是豈不學哉故曰垂之空言不若¶
見之行事今採春秋以来列國行師制敵之謀出竒决¶
勝之筞並著於篇隨其效應依倣兵法以分其類目謂¶
之故事總一百八十五門古今陳迹不必盡録每目取¶
數事尤切者以為法庶乎發智士之聰明佐将士之術¶
畧聞一知十觸類而長誠有補云耳曾公亮集¶
