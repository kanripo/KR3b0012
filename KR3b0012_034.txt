# -*- mode: mandoku-view; -*-
#+TITLE: 武經總要
#+DATE: 2015-08-24 23:02:39.460980
#+PROPERTY: ID KR3b0012
#+PROPERTY: BASEEDITION WYG    
#+PROPERTY: JUAN 後集卷十三
<pb:KR3b0012_WYG_034-1a>¶
欽定四庫全書¶
　武經總要後集卷十三¶
　　　　　　　　　　　宋　曽公亮等　撰¶
　　故事十三¶
　　　　察敵降(料降詐/降附)　招降¶
　　　　諭以禍福　　　縱舍¶
　　　　占候　　　　　至誠獲神助¶
　　　　推人事破灾異　假托安衆¶
<pb:KR3b0012_WYG_034-1b>¶
　　　　下營擇地　　　據險¶
　　　　先據要地　　　據水草¶
　　　　絶水泉　　　　據倉廪¶
　　　　斷敵糧道　　　伏歸路敗之¶
　　　察敵降¶
項羽圍漢滎陽漢王請和割滎陽以西者為漢亞父勸¶
　　項王急攻滎陽漢王患之陳平反間既行羽果疑¶
　　亞父大怒而去疽發病死紀信曰事急矣臣請誑¶
<pb:KR3b0012_WYG_034-2a>¶
　　楚可以間出於是陳平夜出女子東門三千餘人¶
　　楚因擊之紀信乃乘王車黄屋左纛曰食盡漢王¶
　　降楚楚皆呼萬歲之城東觀之以故漢王得與數¶
　　十騎出西門遁¶
曹公入荆州劉琮降得水軍步兵十萬孫權與曹公遇¶
　　於赤壁部將黄盖曰今㓂衆我寡難與持乆觀操¶
　　方連船艦首尾相接可燒而走也乃先書報欲降¶
　　曹公軍吏士皆引頸觀望指言盖降盖放諸船同¶
<pb:KR3b0012_WYG_034-2b>¶
　　時發火時風猛煙焰漲天人馬燒死者甚衆¶
晉將李矩守滎陽城劉聰遣從弟暢帥騎三萬討矩屯¶
　　于韓王故壘相去七里遣使招矩時暢卒至矩未¶
　　暇為備遣使奉牛酒詐降于暢潜匿精勇見存老¶
　　弱暢不以為虞大饗渠帥皆醉飽矩選勇敢千人¶
　　夜掩暢營斬數千級暢僅以身免¶
後魏万俟醜奴宿勤明達等叛冦掠涇州魏將崔延伯¶
　　率衆討之醜奴時或輕騎暫來挑戰大兵未交便¶
<pb:KR3b0012_WYG_034-3a>¶
　　示奔北延伯伐木别造大排内為鎖柱教强兵負¶
　　而趨走號排城戰士在外輜重居中衆軍將出未¶
　　戰之間有賊數百騎詐持文書云是降簿乞緩師¶
　　延伯謂其事實逡巡未鬪俄而宿勸明達率衆自¶
　　東北而至乞降之賊從西競下諸軍前後受敵賊¶
　　本輕騎延伯軍兼步卒兵力疲怠賊乃乘間得入¶
　　排城延伯軍大敗死傷者二萬¶
魏宇文泰與東魏髙歡戰于邙山大軍不利禆將于謹¶
<pb:KR3b0012_WYG_034-3b>¶
　　率其麾下偽降立於路左歡乗勝逐北不以為虞¶
　　追騎過盡謹乃自後擊之敵人大駭獨孤信又收¶
　　兵於後突擊歡軍亂以西北魏軍得全而返¶
唐調露中突厥阿史得温傳反與阿史那伏念合詔裴¶
　　行儉總諸軍討之行儉乃縱反間使相猜貳伏念¶
　　恐宻送降欵乃請自效行儉不泄其事而宻表以¶
　　聞數日有煙塵漲天而至斥堠惶惑來白行儉召¶
　　三軍謂曰此是伏念執温傳來降非他然受降如¶
<pb:KR3b0012_WYG_034-4a>¶
　　受敵但須嚴備更遣軍吏迎前勞之少間伏念果¶
　　率其屬縛温傅詣軍門請罪盡平突厥餘黨¶
唐史思明陷洛陽賊鋒甚盛副元帥李光弼守河陽謂¶
　　李抱玉曰將軍能為我守南城二日乎抱玉曰過¶
　　期若何光弼曰過期而救不至任棄城也賊帥周¶
　　摯領安太清徐黄玉等先攻南城將陷抱玉乃紿¶
　　之曰吾糧盡明日當降賊衆大喜斂軍以候之抱¶
　　玉因得繕完設備明日堅壁請戰賊怒欺紿急攻¶
<pb:KR3b0012_WYG_034-4b>¶
　　之抱玉出竒兵表裏夾攻殺傷甚衆摯軍退光弼¶
　　自將于中灘城摯舍南城攻中灘不勝乃整軍將¶
　　攻北城光弼以兵出戰大敗之¶
唐貞元三年吐蕃入冦李晟邀擊之又襲破其堆沙堡¶
　　深恨晟及渾瑊馬燧欲隂計圖之乃卑辭厚禮告¶
　　馬燧請重立盟誓則蕃軍引去德宗不許遂自入¶
　　朝言之上令崔翰入蕃報結賛言還我盟夏二州¶
　　則同盟結賛曰清水之㑹同盟人少是以和好輕¶
<pb:KR3b0012_WYG_034-5a>¶
　　慢不成今蕃相及元帥以下凡二十二人赴盟靈¶
　　州節度相杜希全涇原李觀皆和善守信境外重¶
　　之此時須令與盟翰約盟于清水結賛曰清水非¶
　　吉地請盟于原州土梨樹盟畢則歸二州翰歸備¶
　　奏其事神策將馬有麟奏曰土梨樹地多險阻恐¶
　　蕃軍隠伏不利不如於平涼其地坦平且近涇州¶
　　為便帝從之詔報以希全只在靈州李觀又已改¶
　　官令遣侍中渾瑊充盟㑹使崔漢衡副之鄭叔矩¶
<pb:KR3b0012_WYG_034-5b>¶
　　為判官瑊統兵二萬又詔華州節度駱元光以本¶
　　鎮兵從瑊瑊與結賛初約以兵三千列于壇之東¶
　　西是時蕃軍精騎數萬列於壇西結賛瑊以下具¶
　　衣冠劍佩瑊等入幕次坦無他慮結賛伐皷三通¶
　　其衆呼譟而進瑊遽岀自幕後遇得他馬跨而奔¶
　　馳追騎雲合流矢雨集崔漢衡以下六十餘人陷¶
　　于賊¶
本朝知夏州尹憲司知李繼遷遁在澤州乃與都巡檢¶
<pb:KR3b0012_WYG_034-6a>¶
　　曹光實選精騎襲之繼遷僅以身免獲其母妻繼¶
　　遷復結婚於豪酋轉徙匿浸以强盛使人紿光實¶
　　曰我數奔北勢窘不能自存矣公許我降乎因陳¶
　　舅甥之禮期某日於葭蘆川降光實信之且欲擅¶
　　其功故不與人謀至期繼遷設伏止領十數人近¶
　　城迎光實光實從百騎赴之繼遷前導北行至其¶
　　地忽舉手麾鞭伏兵盡起光實被害¶
張煦為西洛行營都監朝廷討靈武煦與張凝入戎境¶
<pb:KR3b0012_WYG_034-6b>¶
　　清逺故城有戎首請以甲騎三萬來降煦語凝曰¶
　　此必詐也亟嚴兵以待果然凝按部歸環州道為¶
　　虜所邀煦聞之領所部銳兵自慶州赴之與凝㑹¶
　　射殺戎帥與凝同還¶
　　　招降¶
昭公十三年魯叔弓帥師圍費弗克敗焉(為費人/所敗)平子¶
　　怒令見費人執之以為囚俘冶區夫曰非也(區夫/魯大)¶
　　(夫/)若見費人寒者衣之飢者食之為之令主而供¶
<pb:KR3b0012_WYG_034-7a>¶
　　其乏困費來如歸南氏亡矣民將叛之誰與居邑¶
　　若憚之以威懼之以怒民疾而叛為之聚也若諸¶
　　侯皆然費人無歸不親南氏將焉入矣平子從之¶
　　費人叛南氏¶
高帝時陳豨反於代帝自徃擊之至邯鄲喜曰豨不南¶
　　據邯鄲而阻漳水吾知其無能為矣上令周昌選¶
　　趙壯士可令將者昌見四人帝慢罵曰竪子能為¶
　　將乎四人慙皆伏地帝封之各千戸以為將左右¶
<pb:KR3b0012_WYG_034-7b>¶
　　諫曰從入蜀漢伐楚功賞未遍行今此何功而封¶
　　帝曰非汝所知陳豨反趙代地皆豨有吾以羽檄¶
　　召天下兵未有至者今計唯獨邯鄲中兵耳吾何¶
　　愛四千戸侯此四人以慰趙子弟皆曰善¶
孫權令吕䝉西取長沙零桂三郡蒙移書二郡望風歸¶
　　服惟零陵太守郝普城守不降䝉既定長沙當之¶
　　零陵過酃載南陽鄧𤣥之𤣥之者郝普之舅也欲¶
　　令誘普乃被書當還䝉秘之夜召諸將授以方略¶
<pb:KR3b0012_WYG_034-8a>¶
　　晨當攻城顧謂𤣥之曰郝子太聞世有忠義事亦¶
　　欲為之而不知時也今吾士卒精銳人思致命至¶
　　尊遣兵相繼於道曽不移日而城必破城破之後¶
　　身死何益於事而令百歲老母戴白受誅豈不痛¶
　　哉度此家不得外問謂援可恃故至於此耳君可¶
　　見之為陳禍福𤣥之見普具宣䝉意普懼而聴之¶
　　𤣥之先出報䝉普㝷後當至䝉豫勑四將各選百¶
　　人普岀便入守城門須臾普出䝉迎執其手與俱¶
<pb:KR3b0012_WYG_034-8b>¶
　　下船語畢出書示之因拊手大笑普見書知備在¶
　　公安闗侯在益陽慙恨入地及到南郡士仁糜芳¶
　　皆降蒙入據城盡得侯及將士家屬皆撫慰約令¶
　　軍中不得干歴人家有所求取旦暮使親近存恤¶
　　耆老問所不足疾病者給醫藥飢寒者賜衣糧侯¶
　　府藏財寳皆封閉以待權至侯在道路數使人與¶
　　䝉相聞䝉輒厚遇其使周遊城中家家致問或手¶
　　書示信侯人還私相參訊咸知家門無恙見待過¶
<pb:KR3b0012_WYG_034-9a>¶
　　於平時故侯吏士無鬬心㑹權㝷至侯自知孤窮¶
　　乃走麥城西至漳鄉衆皆委之而降權¶
隋山獠作逆以衛𤣥為資州刺史以鎮撫之𤣥既到官¶
　　時獠攻圍大牢鎮𤣥單騎造其營謂羣獠曰我是¶
　　刺史銜天子詔安養汝等勿驚諸賊莫敢動於是¶
　　說以利害渠帥感悅解兵歸附者十萬餘口¶
唐將丘行恭大業末與兄師利聚兵二萬保故郡城百¶
　　姓多附之原州奴賊數萬人圍扶風郡太守竇璡¶
<pb:KR3b0012_WYG_034-9b>¶
　　堅守經數月賊中食盡野無所掠衆多離散投行¶
　　恭者千餘騎行恭遣其酋渠說諸奴賊共迎義軍¶
　　行恭又率五百人皆負米麥持牛酒自詣賊營奴¶
　　帥長揖行恭手斬之謂其衆曰汝等並是好人因¶
　　何事奴為主使天下號為奴賊衆皆俯伏曰願改¶
　　事公行恭率其衆共謁太宗于渭北¶
馬燧與渾瑊駱元光韓遊環合軍討李懐光次于長春¶
　　宫懐光將徐庭光以兵六千守宫城禦備甚嚴燧¶
<pb:KR3b0012_WYG_034-10a>¶
　　度長春不下則懐光自固攻之曠日持乆所傷必¶
　　甚乃挺身至城下呼廷光廷光素憚燧威名拜於¶
　　城上燧度廷光心已屈乃徐謂之曰我來自朝廷¶
　　可西面受命廷光復拜燧乃喻之曰公等皆朔方¶
　　將士禄山已來首建大勲四十餘年攻伐最高奈¶
　　何棄祖父之勲力背君上為滅族之計耶從吾非¶
　　止免禍富貴可圖也賊徒皆不對燧又曰爾以吾¶
　　言不誠今相去不逺數步爾射我乃披襟示之廷¶
<pb:KR3b0012_WYG_034-10b>¶
　　光感泣俯伏軍士亦泣下先一日賊焦籬堡守將¶
　　尉珪以兵二千因堡降燧廷光東道既絶乃率衆¶
　　出降燧數騎徑入城處之不疑莫不畏服¶
　　　諭以禍福¶
春秋時齊孝公伐魯北鄙僖公使展喜犒師(勞齊/師)使受¶
　　命於展禽(栁下/惠)齊侯未入境展喜從之曰寡君聞¶
　　君親舉玉趾將辱於敝邑使下臣犒執事齊侯曰¶
　　魯人恐乎對曰小人恐矣君子則否齊侯曰室如¶
<pb:KR3b0012_WYG_034-11a>¶
　　懸磬野無青草何恃而不恐對曰恃先王之命昔¶
　　周公太公股肱周室夾輔成王成王勞之而賜之¶
　　盟曰世世子孫無相害也載在盟府太師職之(太/公)¶
　　(為太師兼主/司盟之官)桓公是以糾合諸侯而謀其不協彌¶
　　縫其闕而匡救其灾昭舊職也及君即位諸侯之¶
　　望曰其率桓之功(率循/也)我敝邑用不敢保聚(用此/舊盟)¶
　　(故不聚/衆保守)曰豈其嗣世九年而棄命廢職其若先君¶
　　何君必不然恃此以不恐齊侯乃還(此展禽以大/義責齊齊遂)¶
<pb:KR3b0012_WYG_034-11b>¶
　　(班/師)¶
唐太宗討薛仁杲乗勝逼其城下仁杲嬰城自守太宗¶
　　具知賊中虚實將領大軍繼至四面合圍仍令辯¶
　　士諭以禍福城中震駭計無所出詰朝仁杲率其¶
　　將士開門請降得其精兵萬餘人¶
李大亮為玉門令北冦入境大亮衆少不敵遂單馬詣¶
　　賊營召其豪帥諭以禍福羣胡感悟相率請降大¶
　　亮又殺所乗馬與之宴樂徒步而歸前後降者千¶
<pb:KR3b0012_WYG_034-12a>¶
　　餘人縣境以清¶
張長遜除為豐州總管時梁師都薛舉請兵於突厥欲¶
　　令渡河長遜知之詐為詔書諭以逆順與莫賀咄¶
　　設示知其謀突厥乃拒師都等使髙祖嘉之¶
　　　縱舍¶
春秋時楚子圍鄭旬有七日鄭人卜行成不吉卜臨于¶
　　大宫(臨哭也大/宫鄭祖廟)且巷出車吉(出見車於巷示/將遷不得安居)國人¶
　　大臨守陴者皆哭(陴城上睥睨皆哭/所以告楚窮也)楚子退師鄭¶
<pb:KR3b0012_WYG_034-12b>¶
　　人脩城進復圍之三月克之(哀其窮哭故為退師/而猶不服故復圍之)¶
　　(九十/日)入自皇門至于逵路(塗方九/軌曰逵)鄭伯肉袒牽羊¶
　　以迎(肉袒牽羊示/服為臣僕)曰孤不天(不為天/所祐)不能事君使¶
　　君懐怒以及敝邑孤之罪也敢不惟命是聴左右¶
　　曰不可許也得國無赦王曰其君能下人必能信¶
　　用其民矣庸可幾乎退三十里而許之平¶
蜀諸葛亮南征所在戰捷聞孟獲者為夷漢所服募生¶
　　致之既得之使觀營陣之間問此軍何如對曰向¶
<pb:KR3b0012_WYG_034-13a>¶
　　日不知虚實故敗今䝉賜觀營陣若祗如此即易¶
　　勝耳亮笑縱使更戰七縱七擒而亮猶遣獲獲不¶
　　去曰公天威也南人不復反矣遂至須池南中皆¶
　　平¶
陳禎明三年隋師濟江宜黄侯慧紀率將士三萬餘艘¶
　　欲趨臺城遣南康太守吕肅將兵據巫峽肅竭私¶
　　財以充軍用隋將楊素奮兵擊之四十餘戰爭馬¶
　　鞍山及磨刀澗守隘隋軍死者五千餘人陳人盡¶
<pb:KR3b0012_WYG_034-13b>¶
　　取其鼻以表功既而隋軍屢㨗獲陳之士三縱之¶
　　肅乃遁走¶
唐太宗討薛仁杲因率左右二千餘騎追奔直趣圻墌¶
　　以乗之仁杲列陣城下太宗據涇水以臨賊賊徒¶
　　氣沮無復進戰其驍將渾幹等數人臨陣來降請¶
　　還取馬太宗縱遣之於是各乘良馬須臾並至¶
　　　占候¶
春秋時八月甲午晉侯圍上陽(上陽虢國都在/宏農陜縣東西)問於卜¶
<pb:KR3b0012_WYG_034-14a>¶
　　偃曰吾其濟乎對曰克之公曰何時對曰童謠云¶
　　丙之晨龍尾伏辰(龍尾尾星也日月之會曰/辰日在尾故尾星伏不見)均服¶
　　振振取虢之旂(戎事上下同服振振/者盛貌旂軍之旌旗)鶉之賁賁天¶
　　策焞焞火中成軍虢公其奔(鶉鶉火星賁賁鳥星/之體也天策傅説星)¶
　　(時近日星微焞焞無曜也言丙子平旦焞火中軍/事有成功也以上皆童謠言也童齓之子未有念)¶
　　(慮之感而會成喜戲之言似有慿者其言或中或/否博覽之士能推思之又兼而志之以為鑒戒以)¶
　　(為將來之驗/有益於世教)其九月十月之交乎(以星驗推之知/九月十月之交)¶
　　(謂夏之九月十月/也交晦朔交㑹)丙子旦日在尾月在策(是夜日/月合朔)¶
<pb:KR3b0012_WYG_034-14b>¶
　　(於尾月行疾故/至旦而遇在策)鶉火中必是時也冬十二月丙子¶
　　朔滅虢虢公醜奔京師¶
鄢陵之戰晉吕錡夢射月中之退入於泥占之曰姬姓¶
　　日也異姓月也必楚王也射而中之退入於泥亦¶
　　必死矣及戰射共王中目王召養由基與之兩矢¶
　　使射吕錡中項伏弢¶
城濮之戰晉侯夢與楚子搏楚子伏已而盬其腦是以¶
　　懼子犯曰吉我得天楚伏其罪吾且柔之矣(晉侯/上向)¶
<pb:KR3b0012_WYG_034-15a>¶
　　(故得天楚子下向地故伏其罪腦所以/柔物子犯審見事宜故權言以答夢)¶
後魏議擊蠕蠕朝臣内外盡不欲行太后亦固止帝皆¶
　　不聴惟崔浩賛成之尚書令劉潔左僕射安原等¶
　　乃使黄門侍郎郭仇齊推赫連昌太史張淵徐辨¶
　　說帝曰今年己巳三隂之歲星襲月太白在西方¶
　　不可舉兵北伐必敗雖克不利於上羣臣共賛淵¶
　　等云淵少時常諌苻堅不可南征堅不從而敗今¶
　　天時人事都不和協如何舉動帝意不決乃召浩¶
<pb:KR3b0012_WYG_034-15b>¶
　　與淵等辨論之浩難淵曰陽者德也隂者刑也故¶
　　日蝕脩德月蝕脩刑夫王者之用刑大則陳之原¶
　　野小則肆之市朝戰伐用刑之大者也以此言之¶
　　三隂用兵盖得其類脩刑之義也歲星襲月年飢¶
　　人流應在他國逺期十二年太白行蒼龍宿於天¶
　　文為東不妨北伐淵等俗生志意淺近牽於術數¶
　　不達人體難與逺圖臣觀天文比年以來月行掩¶
　　昴至今猶然其占三年大破旄頭之國蠕蠕高車¶
<pb:KR3b0012_WYG_034-16a>¶
　　旄頭之象也夫聖明御時能行非常之事吉人語¶
　　曰非常之原黎民懼焉及其成功天下晏然願陛¶
　　下勿疑蠕蠕恃逺謂國家力不能至自寛來乆故¶
　　夏則散衆放畜秋肥乃聚背寒向温南來冦抄今¶
　　掩其不備大軍卒至必驚駭望塵奔走牡馬護牝¶
　　牝馬戀駒驅馳難制不得水草不過數日必聚而¶
　　困弊可一舉而滅遂行軍將入其境蠕蠕先不設¶
　　備於是分軍搜東西五千里南北三千里所虜及¶
<pb:KR3b0012_WYG_034-16b>¶
　　獲畜産車廬數百萬高車殺蠕蠕種類歸降者三¶
　　十餘萬落餘虜散亂帝沿弱水西至涿耶山諸大¶
　　將軍慮深入有伏兵勸帝止後有降人言蠕蠕大¶
　　檀先被疾不知所為乃焚穹廬料車自載將百人¶
　　入山南走人畜窘聚方六十里無人統領相去百¶
　　八十里追軍不至乃徐西遁得免若復前行二百¶
　　則盡滅之矣帝恨之¶
隋仁壽元年長孫晟在朔州大利城安撫新附表奏曰¶
<pb:KR3b0012_WYG_034-17a>¶
　　臣夜登城樓望見磧地有赤氣長百餘里皆如雨¶
　　下垂被地謹按兵書此名灑血其下之國必且破¶
　　亡欲滅匈奴宜在今日詔楊素為行軍元帥晟為¶
　　受降使者北伐遂敗匈奴¶
齊建武中魏將王肅昶攻同州刺史蕭誕甚急明帝遣¶
　　左衛將軍王廣之赴救蕭衍為偏師𨽻廣之一旦¶
　　有風從西北起陣雲隨之來當肅營㝷而風囬雲¶
　　轉還向西北衍曰此所謂歸氣魏師遁矣令軍中¶
<pb:KR3b0012_WYG_034-17b>¶
　　曰望麾而進聴皷而動肅乃傾壁十萬陣于水北¶
　　衍揚麾皷譟響振山谷敢死之士執短兵先登長¶
　　㦸翼之城中見援至因出軍攻魏柵魏軍表裏受¶
　　敵因大敗肅昶單馬走斬獲千計血流絳野¶
　　　至誠獲神助¶
後漢耿恭為戊巳校尉擊匈奴恭以疏勒城傍有澗水¶
　　可固乃引兵據之匈奴復來攻恭募先登數千人¶
　　直馳之胡騎散走匈奴遂於城下擁絶澗恭於城¶
<pb:KR3b0012_WYG_034-18a>¶
　　中穿井十五丈不得水吏士渴乏笮馬糞汁而飲¶
　　之恭仰嘆曰聞昔貳師將軍拔佩刀刺山飛泉湧¶
　　出今漢德神明豈有窮哉乃整衣冠向井再拜為¶
　　吏士禱有頃水泉奔出衆皆稱萬歲乃令吏士揚¶
　　水以示虜虜出不意以為神明遂引去¶
唐裴行儉討吐蕃且作安撫大食使途經莫賀延磧屬¶
　　風沙晦暝導者並迷行儉命下營䖍誠致祭令告¶
　　將吏井泉非遙俄而雲收風靜行數百步水草甚¶
<pb:KR3b0012_WYG_034-18b>¶
　　豐後之人莫知其處衆皆悅服比之貳師將軍¶
開元初突厥降者復叛勑王晙帥并州兵西濟河以討¶
　　之晙乃間行倍道以夜繼晝卷甲捨幕而趨之夜¶
　　於山中忽遇風雪甚盛晙恐失期仰天誓曰晙若¶
　　事君不忠不討有罪明靈所殛固自當之今士衆¶
　　何辜令其艱苦誠心忠烈天監大明當止雪囘風¶
　　以濟戎事言訖風囘而雪止時叛者分為兩道其¶
　　在東者晙追及之殺一千五百餘人獲一千四百¶
<pb:KR3b0012_WYG_034-19a>¶
　　餘人駝馬牛羊甚衆¶
建中十三年楊朝晟築木波城以捍吐蕃初軍次方渠¶
　　無水師徙囂然遽有青蛇乗髙而下視其跡水隨¶
　　而流朝晟命築防環之遂為渟泉軍人仰飲以足¶
　　圖其事上聞詔置祠焉¶
　　　推人事破灾異¶
周武王伐紂師至汜水牛頭山風甚雷疾皷旗毁折王¶
　　之驂乘惶震而死太公曰用兵者順天之道未必¶
<pb:KR3b0012_WYG_034-19b>¶
　　吉逆之未必凶若失人事則三軍敗亡且天道鬼¶
　　神視之不見聴之不聞智將不怯而愚將拘之若¶
　　乃好賢而用能舉事而得時此則不拘時日而事¶
　　利不假卜筮而事吉不禱祝而福從遂命驅之前¶
　　進周公曰今時逆大歲龜灼告凶不筮不吉星變¶
　　為灾請還師太公怒曰今紂刳比干囚箕子以飛¶
　　亷為政伐之有何不可枯草朽骨安可知乎乃焚¶
　　龜析蓍援枹而皷率衆先入河武王從之遂滅紂¶
<pb:KR3b0012_WYG_034-20a>¶
　　(此是六韜說/與荀子異)¶
後趙石勒伐張重華將謝艾帥兵徃擊之夜有二梟鳴¶
　　于衙中艾曰梟邀也六博得梟者勝今梟鳴衙中¶
　　尅敵之兆於是進戰大破之¶
唐初輔公祏據江東反趙郡王孝恭為元帥討之將發¶
　　與諸將宴集命取水忽變為血在坐者皆失色孝¶
　　恭舉止自若諭之曰禍福無門唯人所召自顧無¶
　　負於物諸君何見憂之深公祏惡積禍盈今承廟¶
<pb:KR3b0012_WYG_034-20b>¶
　　算以致討盤中之血乃公祏授首之兆遂盡飲而¶
　　罷時人服其識度而能安衆遂平公祐¶
李晟以朱泚之叛屯于渭橋時熒惑守歲乆之方退賓¶
　　介或勸曰今熒惑已退皇家之利也可速用兵晟¶
　　曰天子外次人臣但當死節垂象高逺吾安知天¶
　　道耶及平賊後晟謂參佐曰前者士大夫勸晟出¶
　　軍非敢拒也但軍可用之不可使知之嘗聞五星¶
　　盈縮無凖懼復來守歲則我軍不戰而自潰參佐¶
<pb:KR3b0012_WYG_034-21a>¶
　　皆嘆服¶
李愬攻蔡州吳房軍吏曰今日徃亡請避之愬曰賊以¶
　　徃亡謂吾不來正可擊也及戰遂捷而歸¶
　　　假托安衆¶
春秋時晉文公卒將殯于曲沃出絳柩有聲如牛(如牛/吼聲)¶
　　卜偃使大夫拜曰君命大事將有西師過軼我擊¶
　　之必大捷焉秦伯使孟明視等三將襲鄭晉禦于¶
　　殽而敗之(聲自柩出故曰君命也大事戎事也/偃自聞秦宻謀故因柩鳴以正衆心)¶
<pb:KR3b0012_WYG_034-21b>¶
燕將騎刼攻齊即墨齊將田單拒守乃令城中人食必¶
　　祭其先祖於中庭飛鳥悉翔舞城中而下食燕人¶
　　怪之單復宣言曰神來下教又令曰當有神人為¶
　　我師者有卒曰臣可以為師乎因返走田單起引¶
　　東嚮事之卒曰臣欺君誠無能田單曰子勿復言¶
　　也因師之每出入約束必稱神師衆心乃安終破¶
　　燕軍¶
秦二世初天下亂陳勝吳廣起兵於蘄欲收人心謀曰¶
<pb:KR3b0012_WYG_034-22a>¶
　　項燕為楚將數有功愛士卒楚人憐之或以為在¶
　　誠以吾衆為天下唱宜多應者(謂首/號令)廣以為然迺¶
　　行卜卜者知其指意曰足下皆成功然足下卜之¶
　　鬼乎(卜者云事成有功然須假托鬼神乃可興起/耳故勝廣曉其意則為魚書狐鳴以惑衆也)¶
　　勝廣喜僉曰此教我先威衆耳迺丹書帛曰陳勝¶
　　王置人所罩魚腹中卒買魚烹食得書已怪之矣¶
　　又間令廣之次所旁叢祠中夜搆大狐鳴呼曰大¶
　　楚興陳勝王(間謂竊令人行也宻於廣所次舍旁/側祠中為之叢謂草木之岑蔚處也)¶
<pb:KR3b0012_WYG_034-22b>¶
　　(祠神祠也搆/謂結處也)卒皆夜驚恐朝日卒中徃徃指目廣¶
　　勝因而號令衆遂從之¶
魏曹操軍行失道三軍皆渴公令曰前者有大梅林饒¶
　　子酸可以解渴士卒聞之口皆出水遂及前水¶
晉將李矩守滎陽城劉暢討矩奉牛酒詐降謀夜襲之¶
　　兵士以賊衆皆有懼色矩令郭誦禱于鄭子産祠¶
　　曰君昔相鄭惡鳥不鳴胡臭羯何得過庭使巫揚¶
　　言曰東里有教當遣神兵相助將士聞之皆踴躍¶
<pb:KR3b0012_WYG_034-23a>¶
　　爭進乃使精銳勇敢千人夜掩暢營獲鎧馬甚衆¶
　　斬首數千級暢僅以身免¶
嶺南賊盧循冦建鄴宋武帝擊破之賊徒至彭蠡湖乃¶
　　悉力柵斷左里大軍至左里將戰宋武帝所執麾¶
　　竿折旛沈水衆並怪懼公歡笑曰徃年覆舟之戰¶
　　幡竿已折今者復然賊必破矣即攻柵而進循兵¶
　　雖殊死戰弗能禁諸軍乘勝奔之循單舸走所殺¶
　　及投水者萬餘人¶
<pb:KR3b0012_WYG_034-23b>¶
梁庾城為華陽太守後魏軍攻圍南郡時糧儲寡少人¶
　　懐恟懼州有空倉數十所城手自封題指示將士¶
　　此中粟皆滿足支二年但努力堅守衆心安虜退¶
後魏皇始二年慕容寳將慕容賀驎帥三萬餘人㓂新¶
　　市甲子晦道武帝進軍討之大史令晁崇奏曰不¶
　　吉帝曰何也對曰昔紂以甲子日亡兵家忌之帝¶
　　曰武王不以甲子日勝乎崇無以對帝遂進軍新¶
　　市賀驎退阻𣲖水依漸沮澤以自固甲戌帝臨其¶
<pb:KR3b0012_WYG_034-24a>¶
　　營戰于義臺塢大破之¶
隋末李宻破宇文化及還士卒皆疲倦王世充欲乗其弊¶
　　擊之恐衆心不一乃假托鬼神言夢見周公遂立¶
　　祠於洛水之上遣巫宣言周公欲令僕射急討李¶
　　宻當有大功否則兵皆疾死世充兵多楚人信妖¶
　　言故以惑之衆皆請戰遂破宻¶
　　　下營擇地¶
唐裴行儉討突厥軍至單于都謨府之北際曉營壕塹¶
<pb:KR3b0012_WYG_034-24b>¶
　　既周遽令移就崇岡衆謂已就安堵不可勞擾行¶
　　儉不從促徙之比夜風雨暴至前設營所水深丈¶
　　餘將吏驚服問行儉何以知之行儉曰自今第如¶
　　我節制勿問我所以也¶
五代朱温遣龎師古與葛從周分統大軍渡淮以伐楊¶
　　行宻師古營清口其地卑下或請就髙為柵師古¶
　　以非太祖命弗聴淮人決水浸之請者告淮人決¶
　　河上流至矣師古怒其惑衆斬之已而水至軍不¶
<pb:KR3b0012_WYG_034-25a>¶
　　能戰遂見殺¶
　　　據險¶
春秋時蔡侯吳子唐侯伐楚㑹舟于淮南汭自豫章與¶
　　楚夾漢水而陣楚左司馬沈尹戌謂子常曰子沿¶
　　漢而與之上下(沿漢上下遮/勿使渡也)我悉方城外以毁其¶
　　舟(以方城外人/毁吳所舍舟)還塞大隧直轅宜阨(三者漢東三/阨陜道也欲)¶
　　(塞之阨/宜革切)子濟漢而伐之我自後擊必大敗之既謀¶
　　而行楚大夫武城黑謂子常曰吳用木我用革不¶
<pb:KR3b0012_WYG_034-25b>¶
　　可乆也不如速戰大夫史皇曰楚人惡子而好司¶
　　馬若司馬毁吳舟于淮塞城口而入(城口三阨/道之總名)是¶
　　獨克吳也子必速戰不然不免乃濟漢而陣自小¶
　　别至大别(二山/名)三戰子常知不可遂奔¶
後漢末曹操使夏侯淵張郃屯漢中先主進兵漢中屯¶
　　于陽平關南渡沔水沿出稍前於定軍山作營壘¶
　　淵自將大軍來爭其地先主乃命黄忠乗髙鼓噪¶
　　攻之大敗淵軍遂斬淵曹公自長安南征先主遙¶
<pb:KR3b0012_WYG_034-26a>¶
　　策之曰曹公雖來無能為也我先有漢川矣及曹¶
　　公至先主斂衆據險終不交鋒積日不戰兵士亡¶
　　者多曹公果引軍退先主遂有漢中¶
晉羊祜都督荆州以孟獻築武牢而鄭人懼晏弱城東¶
　　陽而莱子服乃進據險要開建五城收膏腴之地¶
　　奪吳人之資石城以西盡為晉有自是前後降者¶
　　不絶¶
劉裕討南燕慕容超召羣臣議拒晉師大將公孫五樓¶
<pb:KR3b0012_WYG_034-26b>¶
　　曰吳兵輕果利在速戰初鋒勇鋭不可爭也宜據¶
　　大峴使不得入曠日延時沮其鋭氣徐簡精騎二¶
　　千循海而絶其糧道别勅段暉率兖州之衆縁山¶
　　東下腹背擊之上策也各命守宰依險自固校其¶
　　資儲之外餘悉焚蕩芟除粟苗使敵無所資堅壁¶
　　清野以持其釁中策也縱賊入峴出城逆戰下策¶
　　也超曰京都殷盛戸口衆多非可一時入守青苗¶
　　布野非可卒芟設使芟苗守城以全性命朕所不¶
<pb:KR3b0012_WYG_034-27a>¶
　　能今據五州之疆帶山河之固戰車萬乗鉄馬萬¶
　　羣縱令過峴至於平地徐以精騎踐之此成擒也¶
　　慕容鎮曰若如聖㫖必須平原用馬為便宜出峴¶
　　逆戰戰而不勝猶可退守不宜縱敵入峴自貽窘¶
　　逼昔成安公不守井陘之險終屈於韓信諸葛瞻¶
　　不據東烏之險卒擒於鄧艾以為天時不如地利¶
　　阻守大峴策之上也超又不從乃葺莒梁父二戌¶
　　脩城隍簡馬士蓄銳以待之其夏晉師次東莞超¶
<pb:KR3b0012_WYG_034-27b>¶
　　遣其左車段暉等走騎五萬進據臨朐俄而晉師¶
　　度峴超懼率卒四萬就段暉等于臨朐謂公孫五¶
　　樓曰宜進據川源晉軍至而失水亦不戰矣五樓¶
　　馳騎據之劉裕前驅將軍孟龍符已至川原五樓¶
　　戰敗而返裕遣諮議參軍檀詔率銳卒攻破臨朐¶
　　超大懼單馬奔段暉于城南暉衆又戰敗裕軍人¶
　　斬暉超又奔還廣固徙郭内人入保小城後超出¶
　　亡為裕軍所執¶
<pb:KR3b0012_WYG_034-28a>¶
後魏遣將伐後燕慕容寳已平并州寳在中山引羣臣¶
　　議之中山尹符謨曰魏軍强盛千里轉鬭乗勝而¶
　　來勇氣兼倍若逸騎平原形勢彌盛殆難為敵宜¶
　　杜險拒之中書令睦䆳曰魏軍多騎師行剽銳馬¶
　　上齎粮不過旬日宜令郡縣聚千家為一堡深溝¶
　　髙壘清野待之至無所掠資食既罄不過六旬自¶
　　然窮困尚書封懿曰今魏師十萬天下之勍敵也¶
　　百姓雖欲營聚不足自固是則聚糧集兵以資强¶
<pb:KR3b0012_WYG_034-28b>¶
　　冦且動衆心示之以弱阻關拒戰計之上也慕容¶
　　麟曰魏今乗勝氣銳其鋒不可當宜完守設備待¶
　　其弊而乗之於是修城積粟為持乆之備魏攻中¶
　　山不克遂據博陵魯口諸將望風奔退悉降於魏¶
後周遣韋孝寛率衆攻壽陽並拔之初孝寛到淮南所¶
　　在皆宻送誠欵然彼五門尤為險要陳人若開塘¶
　　放水即津濟路絶孝寛遽令分兵據守之陳州刺¶
　　史吳文立果遣決堰已無及於是陳人退奔江北¶
<pb:KR3b0012_WYG_034-29a>¶
　　悉平¶
武徳四年秦王世民圍洛陽宫城遺王世充書諭以禍¶
　　福世充弟世辨遣其將郭士衡將兵會之合十餘¶
　　萬號三十餘萬軍於成臯之東原築宫版渚遣使¶
　　與世充相聞秦王集將佐議之皆請避其鋒郭孝¶
　　恪曰世充窮蹙垂將面縛建徳逺來助之此天意¶
　　欲兩亡之也宜據武牢之險以拒之伺間而動破¶
　　之必矣記室薛收曰充保據東都府庫充實所將¶
<pb:KR3b0012_WYG_034-29b>¶
　　之兵皆江淮精銳即日之患但乏糧食耳以是之¶
　　故為我所持求戰不得守則難乆建徳親帥大衆¶
　　逺來赴援亦當極其精銳致死於我若縱之至此¶
　　兩㓂合從轉河北之粟以饋洛陽則戰爭方始偃¶
　　兵無日混一之期殊未有涯也今宜分兵守洛陽¶
　　深溝髙壘世充出兵慎勿與戰大王親帥驍銳先¶
　　據成皋勵兵訓士以待其至以逸待勞決可克也¶
　　建徳既破世充自下不過二旬兩主就縛矣世民¶
<pb:KR3b0012_WYG_034-30a>¶
　　善之收道衡之子也蕭瑀屈突通封徳彞皆曰吾¶
　　兵疲老世充憑守堅城未易猝㧞建徳席勝而來¶
　　鋒銳氣盛吾腹背受敵非完策也不若退保新安¶
　　以乗其弊秦王曰世充兵摧食盡上下離心不煩¶
　　力攻可以坐克建德新破海西公將驕卒惰吾據武¶
　　牢扼其喉咽彼若冐險爭鋒吾取之甚易若狐疑¶
　　不戰旬日之間世充自潰城破兵强氣勢自倍一¶
　　舉兩克在此行矣若不速進賊入武牢諸城新附¶
<pb:KR3b0012_WYG_034-30b>¶
　　必不能守而賊併力其勢必彊何弊之乗吾計決¶
　　矣通等又請解圍據險以觀其變秦王不許中分¶
　　麾下使通等副齊王元吉圍守東都世民將驍勇¶
　　三千五百人東趣武牢時正晝出兵歴北邙抵河¶
　　陽趨鞏而去王世充登城望見莫之測也竟不敢¶
　　出建徳追至虎牢不得進㽞屯累月戰數不利將¶
　　士思歸秦王遣輕騎千餘抄其糧運又破之諜者¶
　　告曰建徳伺唐軍芻盡牧馬河北將襲虎牢秦王¶
<pb:KR3b0012_WYG_034-31a>¶
　　因留馬千餘匹牧於河渚以誘之夕還虎牢建徳¶
　　果悉衆而至自板渚岀牛口置陣北距大河西薄¶
　　汜水南屬鵲山(薄迫也汜音几縣名屬/孟州屬之欲反達也)亘二十里¶
　　皷行而進諸將皆懼世民將數騎登髙丘以望之¶
　　謂諸將曰賊出山東嘗見大敵今度險而囂是無¶
　　紀律逼城而陣有輕我心我按兵不動彼勇氣自¶
　　衰陣乆卒飢勢將自退進而擊之無不克者與公¶
　　等約甫過日中必破之矣建徳列陣自辰至午士¶
<pb:KR3b0012_WYG_034-31b>¶
　　卒飢倦皆坐列又爭飲水逡巡欲退秦王命宇文¶
　　士及將三百騎經建徳陣西馳而南上戒之曰賊¶
　　若不動爾宜引歸動則引兵東出士及至陣前陣¶
　　果動秦王曰可擊矣時河渚馬亦至乃命出戰秦¶
　　王帥輕騎先進大軍繼之東涉汜水直薄其陣建¶
　　徳羣臣方朝謁唐騎猝來朝臣趨就建徳建徳召¶
　　騎兵使拒唐兵騎兵阻朝臣不得過建徳揮朝臣¶
　　令却進退之間唐兵已至建徳窘迫退依東陂竇¶
<pb:KR3b0012_WYG_034-32a>¶
　　軌引兵擊之戰小不利秦王帥騎赴之所向皆靡¶
　　於是諸軍大戰塵埃漲天秦王帥史大奈程知節¶
　　秦叔寳宇文歆等卷斾而入出其陣後張唐旗幟¶
　　建徳將士顧見大潰追犇三十里斬首三千餘級¶
　　建徳中槊竄匿於牛口渚車騎將軍白士讓楊武¶
　　威逐之建徳墜馬武威下擒之¶
李懐光為寧慶晉綘慈隰等州節度使引衆城長武據¶
　　原首臨涇水以拒吐蕃空道自是不敢南侵¶
<pb:KR3b0012_WYG_034-32b>¶
晉王存朂起師趨汴至胡柳陂梁北面行營招討使賀¶
　　環結陣而至横亘數十里王師銀鎗都陷其陣王¶
　　彦章先敗走晉輜重在陣西望見梁旗幟驚潰入¶
　　幽州陣幽州兵亦擾亂自相蹈籍晉兵無復部伍¶
　　梁兵四集勢甚盛陵中有土山賀環引兵據之晉¶
　　王謂將士曰今日得此山者勝吾與汝曹奪之即¶
　　引騎兵先登李從珂與王建極以步卒繼之梁兵¶
　　紛紛而下遂奪其山日向晡環陣於山西晉兵望¶
<pb:KR3b0012_WYG_034-33a>¶
　　之有懼色諸將以為不若斂兵還營詰朝後戰閻¶
　　寳曰王彦章騎兵已入濮陽山下惟步卒向晚皆¶
　　有歸志我乗髙趨下擊之破之必矣王建極擐甲¶
　　横槊而進曰王但登山觀臣為王破賊乃以騎兵¶
　　大呼陷陣諸將繼之梁兵大敗棄甲山積死亡者¶
　　幾三萬人¶
　　　先據要地¶
秦師伐韓圍閼與趙遣將趙奢救之軍士許歴曰秦人不¶
<pb:KR3b0012_WYG_034-33b>¶
　　意趙師至此其來氣盛將軍必厚集其陣以待之¶
　　不然必敗又曰先據北山上者勝後至者敗趙奢¶
　　即發萬人趨之秦兵後至爭山不得上趙奢縱兵¶
　　擊之大破秦軍遂解閼與之圍(與音/余)¶
光武遣諸將上隴為隗囂所敗乃詔馮異軍栒邑未至¶
　　(栒音/詢)隗囂乘勝使其將王元行巡將二萬餘人下¶
　　隴因分遣巡取栒邑異即馳兵欲先據之諸將皆¶
　　曰虜兵盛而新乗勝不可與爭宜止軍便地徐思¶
<pb:KR3b0012_WYG_034-34a>¶
　　方畧異曰虜兵臨境忸服小利(忸服猶慣習也謂/慣習前事而復為)¶
　　(之/也)遂欲深入若得栒邑三輔動搖是吾憂也夫攻¶
　　者不足守者有餘今先據城以逸待勞非所以爭¶
　　也潜徃閉城偃旗皷行巡不知馳赴之異乗其不¶
　　意卒擊皷建旗而出巡軍驚亂奔走追擊數十里¶
　　大破之¶
蜀諸葛亮領師十萬出斜谷壘于郿之渭水南原魏司¶
　　馬懿曰百姓積聚皆在渭南此必爭之地也遂引¶
<pb:KR3b0012_WYG_034-34b>¶
　　軍而濟背水為壘因謂將曰亮若勇者當出武功¶
　　依山而東若西上五丈原則無事矣亮果上原是¶
　　時懿屯渭南郭淮策亮必爭北原宜先據之議者¶
　　多謂不然淮曰若亮跨渭登原連兵北山隔絶隴¶
　　道搖蕩民夷此非國之利也宣王善之淮遂屯北¶
　　原塹壘未成蜀兵大至淮逆擊走之¶
東魏高歡伐魏軍過蒲津涉洛至許原西魏將宇文泰¶
　　軍至沙苑歡聞泰至引軍來會候騎告歡軍至泰¶
<pb:KR3b0012_WYG_034-35a>¶
　　召諸將謀李弼曰彼衆我寡不可平地置陣此東¶
　　十里有渭曲可先據以待之遂進軍至渭曲背水¶
　　東西為陣合戰大破之歡夜遁¶
　　　㨿水草¶
後漢建武十三年武都參狠羌與寨外諸種為冦殺長¶
　　吏馬援將四千餘人徃擊之羌在山上援據便地¶
　　奪其水草不與戰羌遂窮困諸種萬餘人悉降¶
晉末劉裕率師伐慕容超師度峴超懼率卒四萬就其¶
<pb:KR3b0012_WYG_034-35b>¶
　　將段暉等于臨朐謂其將公孫五樓曰宜進據川¶
　　源晉師至而失水亦不能戰矣臨朐有巨篾水去¶
　　城四十里五樓急馳據之比至為晉將孟龍符所¶
　　保五樓乃退因而大敗¶
後秦姚興率衆伐前秦苻登登自六陌向廢橋興乃自¶
　　將精騎迫登遣長史尹緯領步卒據廢橋以抗登¶
　　登因急攻緯與戰大敗之登衆渴死者十二三其¶
　　夜大潰¶
<pb:KR3b0012_WYG_034-36a>¶
　　　絶水泉¶
蜀諸葛亮出祁山魏遣張郃督諸軍拒亮將馬謖於街¶
　　亭謖依阻南山不下㨿城郃絶其汲道撃大破之¶
赫連勃勃屯依力川後秦姚興將王奚聚羌胡三十餘¶
　　户于勃竒堡勃勃進攻之奚驍悍有膂力短兵接¶
　　戰勃勃之衆多為所傷於是偃斷其水堡人窘迫¶
　　執奚出降¶
隋開皇初突厥冦蘭州賀婁子幹率衆拒之至河洛峐(古/哀)¶
<pb:KR3b0012_WYG_034-36b>¶
　　(反/)山與賊相遇賊衆甚盛子幹阻川為營賊軍不¶
　　得水數日人馬甚弊縱擊大破之¶
　　　據倉廪¶
漢王屯滎陽韓信收兵與漢王會與楚戰滎陽南京索¶
　　間破之築甬道屬河以取敖倉粟項羽數侵奪漢¶
　　甬道漢軍乏食羽圍成臯漢王逃獨與滕公共車¶
　　出成臯玉門馳入張耳韓信壁奪其軍使盧綰劉¶
　　賈将卒二萬人騎數百入楚地佐彭越燒楚積聚¶
<pb:KR3b0012_WYG_034-37a>¶
　　漢王數挑成臯戰大破楚軍漢王引兵渡河復取¶
　　成臯軍廣武就敖倉食¶
隋大業末翟讓等奉李宻為主是時河南山東大水死¶
　　者將半宻將李勣言於宻曰天下大亂本是為飢¶
　　今若得黎陽一倉大事濟矣宻乃令勣領麾下五¶
　　千人自武原濟河掩襲即日克之開倉恣食旬日¶
　　之間得兵二十餘萬¶
　　　斷敵糧道¶
<pb:KR3b0012_WYG_034-37b>¶
秦攻趙趙使趙括將軍長平秦乃隂使白起為上將軍¶
　　括至則出兵擊秦秦軍佯敗而走張一竒兵以刼¶
　　之趙軍遂勝追造秦壁堅拒不得入秦竒兵二萬¶
　　五千人絶趙軍後又一軍五千騎絶趙壁間趙軍¶
　　分二糧道絶秦出輕兵擊之趙戰不利因築壁堅¶
　　守以待救至秦王聞趙食道絶自之河内賜民爵¶
　　各一級發年十五以上者悉詣長平遮絶趙救兵¶
　　及糧食趙軍不得食四十六日人相食趙括出轉¶
<pb:KR3b0012_WYG_034-38a>¶
　　戰秦軍射殺括趙卒四十萬人皆降¶
漢王遣將韓信與張耳以兵數萬欲東下井陘擊趙王¶
　　與成安君陳餘聚兵井陘口稱二十萬時李左車¶
　　說餘曰聞漢將韓信涉西河虜魏王豹擒夏説新¶
　　喋血閼與今乃輔以張耳議欲下趙乘勝而去國¶
　　逺鬬其鋒不可當臣聞千里饋糧士有飢色樵蘇¶
　　後㸑師不宿飽井陘之道車不得方軌騎不得成¶
　　列行數百里其勢糧食必在後願足下假臣竒兵¶
<pb:KR3b0012_WYG_034-38b>¶
　　三萬人從間道絶其輜重足下深溝高壘堅壁勿¶
　　與戰彼前不得鬬退不得還吾竒兵絶其後野無¶
　　所掠不十日而兩將之頭可致於麾下不然則必¶
　　為所擒矣餘嘗自稱義兵不用詐謀竒計左車曰¶
　　今韓信之兵號數萬千里而襲我亦已罷極今如¶
　　避之不擊後有大者何以加之不聽信使人間視¶
　　知其不用左車謀還報大喜乃敢引兵進破趙軍¶
吳楚反周亞夫以中尉為大尉東擊吳楚因自請上曰¶
<pb:KR3b0012_WYG_034-39a>¶
　　楚兵剽輕難與爭鋒願以梁委之絶其糧道迺可¶
　　制上許之亞夫會兵滎陽吳攻梁梁急請救亞夫¶
　　引兵東北走昌邑深壁而守使輕騎絶吳楚兵後¶
　　糧道吳兵乏食數欲挑戰終不出乃引去¶
王莽簒漢光武兄縯起兵欲進攻宛與莽將甄阜梁邱¶
　　賜戰軍敗阜賜乗勝留輜重於藍鄉引精兵十萬¶
　　南渡淝水阻兩川間為營絶後橋示無還心縯於¶
　　是大饗軍士設盟約休卒三日分為六部潜師夜¶
<pb:KR3b0012_WYG_034-39b>¶
　　起襲取藍鄉盡獲其輜重明日與下江兵共攻阜¶
　　賜斬之¶
漢光武在河北擊銅馬賊於鄡賊挑戰光武堅營自守¶
　　有出鹵掠者輒擊敗之絶其糧道積月餘賊食盡¶
　　夜遁去追至館陶大破之¶
後漢末曹操與袁紹相持官渡沮(側居/反)授言於紹曰北¶
　　兵雖衆而勁果不及南南軍雖精而資財不及北¶
　　南利在於急戰北利在於緩師宜徐持乆曠以日¶
<pb:KR3b0012_WYG_034-40a>¶
　　月紹不從連營稍前操亦分營相當合戰操不利¶
　　復還堅壁紹為髙樓起土山射營中皆蒙楯而行¶
　　衆大懼操乃為霹靂車發矢石擊紹樓皆破紹為¶
　　地道攻操操於内為長塹以拒之紹運穀車數千¶
　　乘至官渡操遣徐晃擊走之燒其輜重復遣車運¶
　　榖使淳于瓊等率兵萬餘人送之沮授又說紹遣¶
　　將為支軍於表以絶曹操之鈔掠紹又不從瓊宿¶
　　於烏巢去紹軍四十里會紹謀士許攸奔于操謂¶
<pb:KR3b0012_WYG_034-40b>¶
　　操曰公孤軍獨守外無救援危急之時也袁氏輜¶
　　重有萬餘兩軍無嚴備可輕兵襲之不虞而至燔¶
　　其積聚不過三日袁氏自敗也操乃自將步騎五¶
　　千人皆用袁氏旗幟夜銜枚縛馬口從間道出人¶
　　負束薪時有聞者紿之曰袁公恐曹公鈔掠後軍¶
　　遣兵以益備聞者信之既至圍屯放火營中驚亂¶
　　執瓊等悉斬之數日紹棄甲而遁¶
蜀將姜維率衆侵魏依麴山築二城使牙門將荀安李¶
<pb:KR3b0012_WYG_034-41a>¶
　　歆等守之衆羌胡質任等冦逼諸郡魏將郭淮與¶
　　陳泰謀所以禦之泰曰麴城雖固去蜀險逺當須¶
　　運糧羌夷患維勞役未必肯附今圍而取之可不¶
　　血刃而拔其城彼雖有救山道險阻非行兵之地¶
　　使鄧艾等進兵圍之斷其運道及城外流水安等¶
　　挑戰不許將士困窘分糧聚雪以稽嵗月維果來¶
　　救自牛頭山與泰軍相對泰曰兵法貴在不戰而¶
　　屈人勑諸軍堅壁無與戰使淮截其還路維懼遁¶
<pb:KR3b0012_WYG_034-41b>¶
　　走安等孤懸遂皆降¶
祖逖將韓潜與後趙將姚豹分據陳川故城豹居西臺¶
　　潜居東臺豹居乆兵飢後趙將劉夜堂以驢千頭¶
　　運糧以饋豹逖遣潜及馮鉄等邀擊於汴水盡獲¶
　　之豹宵遁¶
咸亨元年吐蕃入冦以薛仁貴為行軍大總管郭待封¶
　　等副之軍至大非川將發趨烏海仁貴謂待封曰¶
　　烏海險逺軍行維艱若引輜重將失事機破賊即¶
<pb:KR3b0012_WYG_034-42a>¶
　　迴又煩挽運况彼地多瘴氣不宜乆留大非嶺上¶
　　足堪置栅可留二萬人作兩栅輜重等並留栅内¶
　　吾等輕鋭倍道掩其未整即撲滅之矣仁貴遂率¶
　　所部先行至河口遇賊破之盡收其牛羊萬餘頭¶
　　囘至烏海城以待後援待封遂不從仁貴之命領¶
　　輜重繼進北至烏海遇吐蕃二十餘萬悉衆來救¶
　　邀擊待封敗走軍糧及輜重並為賊所掠仁貴遂¶
　　退軍屯于大非川吐蕃又益衆四十餘萬拒戰官¶
<pb:KR3b0012_WYG_034-42b>¶
　　軍大敗¶
武德中輔公祏反命河間王孝恭為行軍元帥擊之公¶
　　祏遣其偽將馬惠亮陳當時領水軍屯於博望陳¶
　　正通徐紹宗率步騎軍於青林山孝恭至堅壁不¶
　　與鬬使竒兵斷其糧道賊漸餒夜薄我營孝恭安¶
　　卧不動明日縱羸兵以攻賊壘使盧祖尚率精騎¶
　　列陣以待之俄而攻壘者敗走賊出追奔數里遇¶
　　祖尚軍與戰大敗之正通棄營而走¶
<pb:KR3b0012_WYG_034-43a>¶
　　　伏歸路敗之¶
武平二年周遣將攻邊髙齊將斛律光率師禦之段韶¶
　　請行周人於姚襄城南更起城鎮諸將咸欲攻其¶
　　新城韶曰地險不可攻不如更作一城壅其要路¶
　　遂圍定陽屠其外城韶謂光曰此城三面重澗並¶
　　無走路惟慮東南一處耳賊若突圍必從此出但¶
　　簡精兵專守自是成擒光乃令壯士千餘人設伏¶
　　於東南澗口其夜果如所策賊出城伏兵擊之大¶
<pb:KR3b0012_WYG_034-43b>¶
　　潰¶
唐天復二年河東李嗣昭等攻慈隰下之進逼晉絳朱¶
　　全忠遣兄子友寧將會兵晉州刺史氏叔琮擊之¶
　　嗣昭等襲取絳州汴將康懐英復敗之嗣昭等屯¶
　　蒲縣汴軍十萬營於蒲南叔琮夜率衆斷其歸路¶
　　而攻其壘破之殺獲萬餘人¶
　¶
　武經總要後集卷十三¶
